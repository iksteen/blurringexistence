Title: 'Ethisch Hacken'
Date: 2010-12-18 22:34
Author: Ingmar Steen
Tags: personal, technical

Zaterdag (2010-12-18) ben ik (met Tommy) naar Revelation Space in Den
Haag geweest. Hier was een bijeenkomst met lezingen over 'Ethisch
Hacken'
([link](https://foswiki.sonologic.nl/RevelationSpace/EthischHacken)).
Geweldig interessant om de recente gebeurtenissen vanuit meerdere
perspectieven te zien.

De hele opzet kwam echter een beetje over als een paniekreactie van een
hackercommunity op de recente DDoS aanvallen op MasterCard / Visa / etc.
om schade aan het imago van hackers te beperken. Niet dat dat echt nodig
is, het imago onder de gemiddelde nederlander is mijnsinziens al
behoorlijk belabberd (om de woorden van mijn vriendin aan te halen:
'mensen denken dat hackers die irritante jochies aan de overkant zijn
die je computer overnemen en de boel doen ontploffen.', zij deelt deze
mening overigens absoluut niet). Imagoverbetering kan wellicht niet veel
kwaad. Het aanwezige publiek kwam denk ik ook niet helemaal overeen met
het beoogde publiek: het heeft niet bijzonder veel zin om aan hackers en
anderen die al erg bekend zijn met technologie (zo'n 90% van het publiek
gok ik) uit te leggen dat hackers geen kwade bedoelingen hebben, dat
weten ze al. Maar wellicht dat de aanwezige pers (oa. pow!) iets
uitzendt / publiceert dat de moeite waard is.

Hoewel de website de indruk gaf dat er ook workshops zouden zijn waren
er alleen lezingen (wel met ruimte tot publieksparticipatie door middel
van vragen) en een paneldiscussie ter afsluiting. Het niveau van de
lezingen was goed en ook goed te volgen als je geen hacker bent.

Bij elk onderdeel geef ik een link waarop je de betreffende lezing kan
beluisteren. Deze geluidsbestanden worden beschikbaar gesteld door
hackerspaces | signal. Dank hiervoor.

De bijeenkomst werd geopend met een inleidend praatje van Barry van
Kampen
([beluisteren](http://signal.hackerspaces.org/echtehackers/2010-12-18-1300-pt1_intro_barry_van_kampen.ogg))
met daarin een opiniepeiling verwerkt. De stellingen waaren dusdanig
breed dat een concreet ja of nee in veel gevallen moeilijk te geven was
(bijvoorbeeld: 'is een DDoS aanval ethisch' of 'overheden mogen geen
geheimen hebben, burgers wel'). Deze vragen waren later ook de leidraad
van de paneldiscussie. Ook hier merkte je dat er weinig te discussieren
viel over de meeste van de stellingen. De stellingen gaven hier echter
wel inspiratie tot afdwalen waarbij er meer te vertellen viel.

Daarna vertelde Brenno de Winter
([beluisteren](http://signal.hackerspaces.org/echtehackers/2010-12-18-1300-pt2_brenno_de_winter.ogg))
over de aanleiding van de bijeenkomst. WikiLeaks, cables, etc. Wat ik
echter interessanter vond waren zijn inspanningen om de overheid
transparanter te krijgen door middel van Wob (wet openbaarheid van
bestuur) verzoeken te sturen en de tegenwerking die hij hierin van de
overheid ondervindt. Blijf kritisch en eis transparantie.

Hans van de Looy
([beluisteren](http://signal.hackerspaces.org/echtehackers/2010-12-18-1300-pt3_hans_van_de_looy.ogg))
schetste een beeld van de hackerethiek en de mediaopinie door de jaren
heen. Veel voorbeelden van oa. de Chaos Computer Club. Leuk om te zien
en te horen. Grappig om dingen uit de oude doos te herkennen.

Amelia Andersdotter
([beluisteren](http://signal.hackerspaces.org/echtehackers/2010-12-18-1300-pt4_Amalia_Andersdotter.ogg))
gaf wat ik persoonlijk de meest indrukwekkende lezing van de dag vond.
Een zweedse politica die deel uitmaakt van het europees parlement. Zij
benaderde de recente DDoS aanvallen niet door te kijken naar de actie of
het resultaat van deze aanvallen zelf maar door te benadrukken dat dit
een signaal was van een groep jongeren die wel stemgerechtigd is maar
een lage opkomst vertoont bij verkiezingen, dat ze het niet eens zijn
met de manier waarop dingen gaan. Door de actie te laten voor wat het is
en meer naar dit signaal te kijken verdraai je daarmee de hele
discussie. Het maakt niet uit of deze mensen hackers zijn of niet, het
zijn jongeren die hun onvrede met de handelswijze van diverse bedrijven
en instanties uiten. Aangenomen dat je dit niet 3x per week doet, hoeft
een DDoS aanval dus helemaal geen slecht iets te zijn: het is een
duidelijk zichtbaar signaal. Overheden: Doe daar wat mee.

Ot van Dalen van Bits of Freedom
([beluisteren](http://signal.hackerspaces.org/echtehackers/2010-12-18-1300-pt5_Ot_van_Daalen.ogg))
had het over Bits of Freedom en online protesteren en de effectiviteit
van de diverse protestwijzen. Interessante opening: Gandi, de protesten
van de onderdrukte Afro-Amerikanen: Vreedzaam protest.

Jurre van Bergen
([beluisteren](http://signal.hackerspaces.org/echtehackers/2010-12-18-1300-pt6_Jurre_van_Bergen.ogg))
sprak over zijn ervaringen met het hacken van overheidssites om de
veiligheid voor burgers te verhogen, zijn ervaringen met GovCert, zijn
onvrede met hun werkwijze en wat hij gaat doen om dit te verbeteren.

Toen volgde de laatste lezing, die van Arnoud Engelfriet
([beluisteren](http://signal.hackerspaces.org/echtehackers/2010-12-18-1300-pt7_Arnoud_Engelfriet.ogg)).
Hij had het over legaliteit van hacken: wat mag volgens de wet wel, wat
niet en waarover zijn nog geen uitspraken gedaan. Voor
informatievergaring (journalistiek) is het reeel dat een rechter geen
straf op legt als je de wet een stukje overtreedt om de waarheid boven
tafel te krijgen. Waarom 'jeroenz0r' tot 6 jaar celstraf veroordeeld kan
worden terwijl de maximale straf op computervredebreuk maar 1 jaar is.
Bijzonder praktische informatie en ook zeker de moeite waard.

Als laatste vond de eerder genoemde paneldiscussie plaats
([beluisteren](http://signal.hackerspaces.org/echtehackers/2010-12-18-1300-pt8_panel.ogg)).
